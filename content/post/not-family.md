+++
title = "شرکت شما، خانواده‌ی شما نیست"
date  = "2017-08-09"
jdate = "۱۳۹۶/۰۵/۱۸"
draft = false

postdesc = "چرا مدیران به سختی در تلاش‌اند تا به کارمندان شرکت حس یک «خانواده» را القا کنند"
postkeywords = "شرکت, خانواده, کار"
topic = ["اجتماعی"]

+++


اگر مقام‌های بالادستیِ تان مدام از این حرف می‌زنند که شما برایشان مثل یک «خانواده» هستید، حواس‌تان را خوب جمع کنید! وقتی آن‌ها می‌گویند شما مانند خانواده‌شان هستید، منظورشان این نیست که در هر شرایطی از شما حمایت خواهند کرد و بی هیچ چون و چرایی شما را دوست خواهند داشت (مانند کاری که یک «خانواده‌ی واقعی» انجام می‌دهد)، بلکه احتمالا انگیزه‌ی دیگری دارند: اینکه شما را راضی به از خودگذشتگی هایی کنند که به طور عادی در محیطی به غیر از محیط خانواده زیر بارشان نخواهید رفت!

با ایجاد یک تصویر ساختگی از «خانواده»، ارزش تمام کارهای شما با چنین نگاهی بررسی خواهد شد. فرضا اگر شب‌ها تا دیر وقت کار کنید یا از تفریحات شخصی خود بزنید تا کار شرکت را جلو ببرید، چیز خاصی اتفاق نیفتاده است! چون شما دارید این کار را برای آن شرکت که مثل «خانواده» تان است انجام می‌دهید! القای این قبیل احساسات، برای این است که شخصی می‌خواهد منطق شما را تحت تاثیر قرار دهد تا شما دید احساسی به قضایا پیدا کنید.

برای درست رفتار کردن یا مهربان بودن با دیگران، لازم نیست وانمود کنید که آن‌ها مثل خانواده‌ی شما هستند. اتفاقا برعکس، این قضایا با اتکا به اصول، سیاست ها، و از همه مهم‌تر اعمال واقعی، می‌توانند خیلی بهتر جلوه پیدا کنند.

از این‌ها گذشته، آیا شما در خارج از محیط کاری، خانواده یا دوستان بسیار نزدیکی ندارید؟ یک شرکت امروزی، مانند آواره‌های خیابانی نیست که در خیابان دار و دسته‌ راه می‌اندازند تا در کنار یکدیگر خود را از دنیای سخت و سرد بیرون نجات دهند. خیر... اینکه شرکتی بخواهد خودش را مثل خانواده‌ی شما جا بزند، در واقع در تلاش است که نیازهای این خانواده‌ی خودخوانده را (شرکت)، بالاتر از خانواده‌ی واقعی تان قرار دهد. و این شرم آور است.

شرکت‌های خوب، خودشان را جای خانواده‌ی تان جا نمی‌زنند. شرکت‌های خوب پشتیبان خانواده‌ی شما خواهند بود؛ در کنار خانواده‌ی شما خواهند بود. آن‌ها با فراهم کردن محیطی سالم و مناسب، کاری می کنند که کارکنان‌شان وقتی به خانه رفتند، بتوانند برای خانواده‌های خودشان شوهر، همسر، والدین، یا فرزندان خوبی باشند.

--------------

### پ.ن:
در هر جایی که مشغول به کار هستید، حواس‌تان باشد این تنها شما نیستید که نسبت به کار مسئولید! «کار» یه موضوع دو طرفه است. شما به عنوان کارمند، وظیفه دارید کارهایی که جزو شرح وظایف‌تان است را به بهترین شکل ممکن انجام دهید، و کارفرما نیز وظیفه دارد علاوه فراهم کردن یک محیط سالم، حقوق و مزایای شما را بدرستی تحویل‌تان دهد. هیچ وقت نگذارید با تحریک احساسات‌تان، بیش از اندازه از شما کار بکشند.

سعی کنید همه چیز روی اصول و ضوابط باشد؛ کارِ بیشتر از طرف کارمند، باید مترادف با مزایای بیشتر از طرف کارفرما باشد. اگر چنین نبود، بدانید که کارفرما نیازهای شخصی خود را بالاتر از نیازهای شما قلمداد کرده و اینکه «ما همه مثل یک خانواده هستیم...» تنها برای گول زدن شما برای انجام دادن خواسته‌هایش است.

برگردان:

https://m.signalvnoise.com/the-company-isnt-a-family-d24f26c3f3fe

توجه: متن بالا، یک ترجمه نظیر به نظیر نیست. شخصا فکر می‌کنم حاصل ترجمه‌ی واژه به واژه جملات از زبانی به زبان دیگر، متنی بی روح خواهد شد.



